<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>金瓶梅詞話[夢梅館校本]</title>
    <meta http-equiv="Content-Type" content="text/html; charset=utf-8"/>
  <link href="../stylesheet.css" rel="stylesheet" type="text/css"/>
<link href="../page_styles.css" rel="stylesheet" type="text/css"/>
</head>
  <body class="calibre">
<p id="filepos23166" class="calibre_5"><span class="calibre2"><span class="bold">金瓶梅序</span></span></p>





<p class="calibre_9">《金瓶梅》，穢書也。袁石公亟稱之，亦自寄其牢騷耳，非有取於《金瓶梅》也。然作者亦自有意，蓋為世戒，非為世勸也。如諸婦多矣，而獨以潘金蓮李瓶兒春梅命名者，亦楚《檮杌》之意也。蓋金蓮以姦死，瓶兒以孽死，春梅以淫死，較諸媍為更慘耳。借西門慶以描畫世之大凈，應伯爵以描畫世之小丑，諸淫媍以描畫世之丑婆凈婆，令人讀之汗下。蓋為世戒，非為世勸也。余嘗曰：讀《金瓶梅》而生憐憫心者，菩薩也；生畏懼心者，君子也；生歡喜心者，小人也；生效法心者，乃禽獸耳。余友人褚孝秀，偕一少年同赴歌舞之筵，衍至〈霸王夜宴〉，少年垂涎曰：「男児何可不如此！」孝秀曰：「也只為這烏江設此一着耳。」同座聞之，歎為有道之言。若有人識得此意，方許他讀《金瓶梅》也。不然，石公幾為導淫宣慾之尤矣！奉勸世人，勿為西門之後車可也。</p>

<p class="author_right">萬曆丁巳季冬東吳弄珠客漫書於金閶道中。</p>

<div class="mbp_pagebreak" id="calibre_pb_7"></div></body></html>
