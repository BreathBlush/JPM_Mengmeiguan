\chapter*{金瓶梅序}
\addcontentsline{toc}{chapter}{東吳弄珠客《金瓶梅序》}
\markboth{\titlename}{金瓶梅序}


《金瓶梅》，穢書也。袁石公亟稱之，亦自寄其牢騷耳，非有取於《金瓶梅》也。然作者亦自有意，蓋為世戒，非為世勸也。如諸婦多矣，而獨以潘金蓮李瓶兒春梅命名者，亦楚《檮杌》之意也。蓋金蓮以姦死，瓶兒以孽死，春梅以淫死，較諸婦為更慘耳。借西門慶以描畫世之大凈，應伯爵以描畫世之小醜，諸淫婦以描畫世之丑婆凈婆，令人讀之汗下。蓋為世戒，非為世勸也。余嘗曰：讀《金瓶梅》而生憐憫心者，菩薩也；生畏懼心者，君子也；生歡喜心者，小人也；生效法心者，乃禽獸耳。余友人褚孝秀，偕一少年同赴歌舞之筵，衍至〈霸王夜宴〉，少年垂涎曰：「男兒何可不如此！」孝秀曰：「也只為這烏江設此一着耳。」同座聞之，歎為有道之言。若有人識得此意，方許他讀《金瓶梅》也。不然，石公幾為導淫宣慾之尤矣！奉勸世人，勿為西門慶之後車可也。

\begin{quotation}\begin{flushright}萬曆丁巳季冬東吳弄珠客漫書於金閶道中。\end{flushright}\end{quotation}

